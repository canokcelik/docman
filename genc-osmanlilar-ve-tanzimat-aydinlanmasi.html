<!--
title: Genç Osmanlılar ve Tanzimat Aydınlanması
description: 
published: true
date: 2019-11-10T17:30:28.826Z
tags: young, turks, tanzimat, genç osmanlılar, tanzimat aydını profili
-->

<h1 style="text-align:center;"><strong>19. Yüzyıl Osmanlısına Genel Bir Bakış</strong></h1><p><strong>Giriş</strong></p><p>Dünya tarihinde iki büyük devrim olan, Fransız İhtilali ve İngiliz Sanayi Devrimi, etkileri bakımından doğduğu toprakların sınırlarını aşan, insanların yaşayış biçimlerini ve devletlerin yapısını değiştiren herhalde dünyanın en büyük iki değişimidir. Bunlardan ilk, milliyetçilik hareketlerini tetiklemiş ve <i>çok-uluslu </i>yapıdaki devlet düzenlerini etkisi altına alarak parçalanmalarına sebep olmuştur. Bir diğeri, İngiliz devrimi ise, etkileri bakımından daha çok iktisadi ölçekte hissedilmiş, ancak yarattığı <i>emperyalist </i>dürtü sebebiyle birçok devlet ya yıkılmış ya da sömürge haline gelerek özgürlüklerini ve doğal kaynaklarını yitirmiştir.&nbsp;</p><p><strong>Fransız Devrimi ve Osmanlılar</strong></p><p>Osmanlı aydınları özellikle Fransız İhtilali’ni çok geç kavramışlardır.&nbsp; Saray ve çevresi başlangıçta Fransız İhtilali’ni basit bir ayaklanma olarak görürken, Patrona Halil İsyanı vb. eski tecrübeleriyle karıştırarak hafife almıştır. Bu da o dönemde Saray’ın yönetim kadrosunun entelektüel zayıflığının bir göstergesi olabilir ancak, yine de etkilerinin önceden kestirilemeyeceğini söylemek de mümkündür; çünkü tarihte bir benzeri daha yoktur.&nbsp;</p><p>Ancak yine de tedbir amaçlı bir takım girişimlerde bulunulmuş ve <i>İhtilal</i>’le birlikte gelebilecek düşüncelerin devlet içinde yayılmasını engellemek için, “<i>mürûr tezkeresi</i>” adı verilen <i>pasaport’</i>a benzer bir uygulama getirilmiş ve şehirler arası seyahat sınırlandırılmak istenmiştir. Bu kağıt özellikle İstanbul’a giriş çıkış için de yüksek derecede önemlidir ve ancak 2. Meşrutiyet’te kaldırılmıştır(<i>Osmanlı yöneticilerinin Fatih’ten beri İstanbul’a ayrı bir ihtimam gösterdiği ve 16.yy’da mürûr tezkeresi’ne benzer “yol hükmü” adında çeşitli uygulamaların geçmişte de yürürlükte olduğu bilinmektedir.</i>) Kişinin kimlik ve ikâmet bilgilerinin yanı sıra boy, saç, burun, ağız, çene ölçüleri –<i>ki ölçüler verilirken nicelik belirtilmez, yerine uzun/kısa vb. sıfatlar not edilirmiş. Sanırım bu da Osmanlı’nın o dönemde niceliksel düşünmediğinin göstergesi sayılabilir</i>- ve ten rengi gibi görünüş bilgilerinin de işlendiği bu kağıtlarda ayrıca gidilecek yerdeki makama bir yazı da yazılarak ilgili şahsın seyahat güvenliği sağlanmaya çalışılmıştır.</p><p>Osmanlıların Selçuklu Devleti’nden miras olarak aldığı söylenen bir uygulama da, kuruluş yıllarından itibaren batıyla ilişki kurabilmek maksadı güden ve batı dillerini iyi bilen Hıristiyan tercüman görevlendirmektir. <strong>Demirtaş Ceyhun</strong>’un <i>Ah Şu Osmanlılar(Kod Adı: Ulu Hakan-2) </i>kitabında belirttiği üzere, 1669 yılından itibaren <i>Kandiya Kuşatması ve barış görüşmeleri sırasında</i> Osmanlı uyruklu bir Rum’un olumlu katkıları sebebiyle <i>Baştercümanlık</i>’a getirilmesinin ardından 1821 <i>Rum İsyanı</i>’na kadar dış ilişkilerde tercüme işi Fenerli Rum Ailelerin elinde olmuştur. Pek tabi, bu durum Fransız İhtilali’ni ve etkilerini daha yakından takip edebilen Rumların, Osmanlı’ya ilk isyan bayrağı açan etnik grup olmasına yol açmıştır(<i>Elbette batıda artan Helenizm hayranlığının da etkilerini unutmamak gerekir</i>.) İsyanı haber alan II. Mahmut ise öfkelenerek ülkedeki bütün Rumların kılıçtan geçirilmesini emretmiş ve bundan ilk nasibini alanlar ise kilise ileri gelenleri ile <i>Rum Tercümanlar</i> olmuştur. Bu vakitten sonra Osmanlı dış ilişkilerini yürütebilmek için yabancı dil öğrenmeye başlamak zorunda kalmıştır ve <i>Tercüme Odasını</i> kurmuştur. Bu kurumdan pek çok aydın yetişmiştir. Burada ilginç olan ise, İhtilal’in düşünce akımlarının bu kez de yabancı dil öğrenen Osmanlı aydınları tarafından yayılmış olmasıdır. 1840’larda bu aydınların tartışmaya açtığı <i>ulus, özgürlük, uygarlık, kültür, hak, hukuk </i>gibi Fransız İhtilali ürünü başlıklar gündemi meşgul etmiştir.</p><p><strong>Genç Osmanlılar</strong></p><p>Uzun yıllar devlet içinde tercüme işini iyi kötü Rumlarla yürüten Osmanlı, bahsi geçen <i>1821 İsyanı</i>’ndan sonra güvenini yitirerek onları devlet kademelerinden uzaklaştırmıştır. Bu sebepten ötürü batı dillerini öğrenmeyi <i>bayağılık</i> olarak gören Osmanlılar zihniyet değişikliğine gitmeleri gerektiğini fark ederek <i>Fransızca</i> başta olmak üzere Avrupa dillerini hızla öğrenmeye başlamıştır. Devletin tercüme memurlarına duyduğu ihtiyacı karşılamak amacıyla <i>Tercüme Odası’</i>nı kurarak, genel de <i>mühtedi(sonradan Müslüman olan</i>) hocaların ders verdiği bir kurum kurulmuştur1.</p><p>Müfredatında Fransızca’nın yanı sıra <i>fenni hesapların </i>da bulunduğu bir okul olan <i>Tercüme Odası</i> Yalçın Küçük’e göre bu özelliğinden ötürü koleje benzetilmektedir. Ali Paşa, Fuat Paşa, Ahmet Vefik Paşa ve Namık Kemal gibi pek çok ünlü ismin/aydının yetiştirildiği bu okul, genç Osmanlılar’ın yetiştirildiği ve Tanzimat, I. Ve II. Meşrutiyet gibi pek çok önemli siyasi reformun temellerinin atıldığı yer olmakla birlikte, ülkenin entelektüel seviyesinin de ivmelenmesinde itici güç olmuştur. Yine Yalçın Küçük’ün ifadesine göre Türk aydını <i>Tercüme Odası</i>’ndan yetişmiştir.</p><p>Genç Türkler kavramı, 1789 Fransız İhtilali’nin Avrupa’da estirdiği gençlik hareketlerinden esinlenilerek türetilmiştir. O dönemde Almanya’daki genç Almanya akımı, Polonya’daki genç Polonya akımı gibi hareketlere atıfta bulunulmuştur<i>(Bu akımlar aynı zamanda edebi akımlardır da.)</i> <i>Jön Türk </i>kelimesi ise ilk defa 1828 yılında Charles Mc Farlane tarafından genç Osmanlılara hitaben kullanılmış ve oldukça da kabul görmüştür2.&nbsp;</p><p>Bu dönemde genç Osmanlılar pek çok düşünce akımından etkilenmişlerdir. Özellikle İngiliz biyolog Charles Darwin tarafından ortaya atılan Evrim Teorisi bütün Avrupa’yı sarsmış ve materyalist düşünceleri destekleyici en önemli araç olmuştur. Ancak tabi ki herkes tarafından anlaşılması, anlaşılsa bile kabul edilmesi mümkün olmayan evrim fikri birçok insan tarafından da tepkiyle karşılanmıştır. Esasında evrimin gündelik yaşayan insanları manevi boşluğa iteceği ve toplumdaki ahlaki bozulmayı arttıracağı fikrini savunan birçok insan haklı olarak destek görmüştür. Bu düşüncelere karşı çıkanların savunduğu fikir ise, insanın iyi ya da ahlaklı olabilmesi için herhangi bir <i>ilahi kudrete </i>ihtiyacı olmayacağı şeklindedir. Onlara göre, ahlaksızlığı asıl temeli cehalettir ve cehaletin önüne yine <i>akılcılığın</i> geçeceğini öne sürmüşlerdir.</p><p style="text-align:center;">***</p><p>Teknoloji toplumların hayatını değiştiren en önemli faktörlerden biridir ve 15.yy ortalarında da böyle bir dönüşüm <i>matbaa</i>nın icadı –<i>esasında varolanın geliştirilmesi</i>- ve devamında basım tekniğinin ilerlemesi ile olmuştur. Yazılan bilgilerin hızla çoğaltılması, bilginin yayılımını ivmelendirmiş, eski Yunan metinlerinin yeniden basılması Avrupa’nın fikirsel dönüşümünde önemli bir rolü olan <i>Rönesans’</i>ı başlatmıştır ve insanlar bu dönemde <i>pozitivizm</i>i keşfederek insan aklının her şeyden üstün olduğu fikrini geliştirmişlerdir. Bu durum aynı zamanda bireyselciliği de beraberinde getirmiş ve Fransız İhtilali’nin düşünsel zeminini hazırlamıştır3.&nbsp;</p><p>Osmanlı topraklarında ise matbaanın ilk gelişi, baskı yüzünden İspanya topraklarından kaçarak Osmanlı’ya sığınan <i>Sefarad Yahudileri </i>tarafından olmuştur. 1493 yılında İstanbul’da kurulan yayınevi, Yahudilerin dini yayınlarını kapsamaktadır. Daha sonraları Ermeni ve Rumlar’ında edindiği matbaa, 1727 yılına kadar Türkler için serbest olmamıştır. O tarihte, İbrahim Müteferrika adında Macar asıllı, sonradan Müslüman olan girişimci tarafından kurulan basım evinde 1742 yılına kadar 16 kitap basılmıştır.</p><p style="text-align:center;">***</p><p>Batı, kendi düşüncesini geliştirebilmek için pek çok yoldan geçmiş, sancılı süreçleri çabuk atlatamamış ve her bir kazanımını da sık sıkıya koruyarak bilimsel düşünceyi toplumun her kademesine yaymayı başarmıştır. Bu başarı beraberinde kültürel, sınayi, ekonomik pek çok üstünlükte getirmiştir ve Osmanlı’yla arasını epey açmıştır. Avrupa’dan geri kaldığını fark eden Osmanlı ise birtakım reformlarla kendini yenilemeye çalışmış, bunda kısmen de başarılı olmuş ancak hayati yaralarına merhem olamamıştır. “Toprak kaybetmeme” telaşı içindeki Osmanlı pek çok reformu acelecilikle ve etraflıca düşünmeden yürürlüğe koymuştur.</p><p>Topraklarında gelişen eşitlik ve hürriyet kavramlarına cevap niteliğinde hem Avrupalı ahbaplarıyla iyi geçinmek, hem Mısır Valisi Mehmet Ali Paşa meselesinde desteklerini elde etmek, hem de ülkesinde yaşayan azınlıkları itaat altına almak isteyen Osmanlı <i>1839</i> <i>Tanzimat Fermanı </i>ile müslümanlar ve gayrimüslimler arasındaki eşitsizlikleri gidermeye çalışmıştır. &nbsp;Batının imparatorluğu etkileyen olumsuz mikro-milliyetçi düşünce akımlarına karşı önlem almak maksadı güden bu hareket, <i>Osmanlıcılık </i>olarak nitelendirilmiş ve çözülmeye engel olabileceği düşünülmüştür.</p><p>Bu arada belirtilmelidir ki, Osmanlı’nın o dönemdeki algısı devletin bir sona gittiği şeklinde değildir, çözülmeden kasıt devletin otoritesinin zayıfladığı uç bölgelerin bağımsızlıklarını ilan etmeleri ve sonucunda toprak kaybının olmasıdır. Zaten Osmanlı aydınlarının birleştiği tek husus saltanatın, halk tarafından seçilmiş bir meclisle birlikte yönetime devam etmesidir. Hiçbiri <i>cumhuriyet </i>yönetimini talep etmemiştir.</p><p>Bu dönemde Osmanlı aydınına yön veren birçok siyasi akım olduğu gibi, bilimsel dayanağı olan <i>materyalizm</i>, <i>darwinizm</i> gibi pek çok felsefi akımda etkili olmuştur. Örneğin, Darwinizmin en ateşli savunucularından biri <i>Abdullah Cevdet</i>’tir. Aynı zamanda entelektüel farkındalığı diğerlerinden üstün olan Cevdet, II. Meşrutiyet döneminin fikirsel oluşumunda etkili olmuştur4. Kendisi I. Dünya Savaşı’ndan önce İngiliz yanlısı olarak bilindiğinden –<i>İngiliz Muhipleri Cemiyeti’nin kuruluşunda yer almış</i> <i>ve Kürt Teali Cemiyeti’nin üyeliğinde bulunmuştur</i>-, savaş sonrasında yönetimin gözünden düşmüş, <i>Cumhuriyet </i>kurulduktan sonra ise hakkında “<i>devlet</i> <i>kadrolarında çalışamaz” </i>kararı verilmiştir. Sosyal darwinizm konusunda da fikirler geliştiren <i>Cevdet</i>, geri kalmışlığın altında genetik sebepler aramış ve ilerleme için “<i>Avrupa ve Amerika’dan damızlık erkek getirilmesi</i>” gerektiğini öne sürmüştür(<i>Yalnız bu fikri ileride de önüne çıkacaktır. Cumhuriyet döneminde ilk mecliste görev yapma fırsatı bulduğu sırada tarımın geliştirilmesi üzere göçmen işçi getirilmesini önermiş, ancak “damızlık erkek istiyor” denilerek eleştirilmiş, bunun üzerine siyasetten uzaklaşmıştır5.</i>)</p><p>1911 yılında çıkardığı <i>İçtihat mecmuasıyla (</i>dergisiyle) fikirlerini yayımlayabilmiş ve pek çok çevrenin de tepkisini çekmiştir. Yaptığı yayınlar esasında saray tarafından, bilimsel çalışmalar olarak görülmüş ve dini herhangi bir sakınca ihtiva ettiği fikri edinilmemiştir. Bu izlenimin oluşmasında derginin yayınının da etkisi vardır, çünkü daha ziyade gerçekten bilimsel konular işlenmiştir. Ancak yeri geldiği zaman şiddetli din eleştirisinin yapılıp, pek çok konuda tabuların yıkılması gerektiğini savunan bir dergi de olmuştur İçtihat. <i>İttihat ve Terakki </i>hükümetini de oldukça eleştirmiştir. Bu sebeplerden ötürü bir hayli baskı altında kalan Abdullah Cevdet 1914 yılında yayınlarını durdurmuştur.</p><p style="text-align:center;">***</p><p><i>Garpçılık </i>fikrine destek veren birçok aydın bulunmaktadır o dönemde. Bu isimlerden en etkilileri arasında <i>Kılıçzade Hakkı Bey </i>de entelektüel bakış açısı en gelişmişlerden biriyidi. 1914 yılında <i>Hürriyet-i Fikriye </i>adlı dergide yazdığı makalesinde, daha sonradan <i>Cumhuriyet</i> döneminde yapılacak olan pek çok devrimden bahseder ve <i>Latin Harflerine </i>geçişi de yine makalesinde önermiştir(<i>Gelecek tepkileri azalmak için fikirlerini direk savunmaktan kaçınıp, gördüğü bir rüyayı anlatır şekilde kaleme almıştır.</i>)</p><p>Kılıçzade Hakkı Bey, ateşli bir materyalistti. O dönemde Avrupa’da ziyadesiyle etkili olmuş Alman düşünür <i>Ludwig Büchner</i>’in <i>Madde ve Kuvvet(Kraft and Stoff)</i> kitabından etkilenen pek çok isim gibi kendisi de doğanın işleyişinin, maddelerin basit etkileşimlerinde gizli olduğu fikrini savunmuş ve akla aykırı metafiziki herhangi bir kudretin bu düzende etkili olamayacağı düşüncesini edinmiştir. Atomların neden böyle bir zahmete girdiği konusunda henüz net bir cevabın verilmemiş olmasına karşın, <i>Charles Darwin’</i>in <i>Evrim Teorisi’</i>nin canlıların karmaşık yapılarının nasıl oluştuğuna ilişkin sorulara mantıklı ve tutarlı yanıtlar vermesi materyalist düşünürlerin elini güçlendiren önemli bir silah olmuştur<i>(Pek çok kişi evrim teorisini bilimsel dayanağı olmayan savlarla çürütmeye çalışmışsa da, evrim doğada var olan bir olgudur ve karmaşık canlıların bir yaratıcıya ihtiyaç duymadan nasıl oluşabileceklerini tutarlı bir şekilde açıklayan en etkili düşüncedir.)&nbsp;</i></p><p><i>Kuvvet ve Madde </i>kitabının yarattığı <i>basitlik</i> duygusu, entelektüel temeli çokta sağlam olmayan bir şekilde Osmanlı topraklarında epey etkili olmuş ve bu fikirden etkilenen kişilerde her şeyi çözmüşlük havası yaratmıştır. Ancak ne doğa, ne toplum, ne de tarih bu kadar kolay çözülebilecek olgu değildir. Kuvvet ve madde, fizik kanunlarının etkili olduğu boyutta işlevseldir ancak bir toplumun yaşayış tarzını yada hayata bakış açısını değiştirmekte kullanmak ne gerekli ne de mantıklıdır(<i>En nihayetinde bu bilimi ilgilendiren bir konudur, gündelik kaygıları olan sıradan insanların gündemine bu konuları yerleştirmek lüzumsuzdur ve toplumdaki huzuru kaçırabilir.</i>)&nbsp;</p><p>Materyalist akımlardan etkilenen Kılıçzade Hakkı Bey, yaşı henüz küçük olan ve ileride <i>Türk Milliyetçiliği</i>’nin ideologluğu görevini üstlenecek olan Ziya Gökalp’e düşüncelerini aktarır ve onu epey etkiler. Yukarıda da bahsedilen “basitlik” olgusu, Ziya Gökalp’i de içinden çıkamayacağı bir boşluğa itmiş ve ona intihar kararı aldırmıştır. Tabancayı başına dayayıp intihar eden Gökalp, tesadüf eseri hayatta kalmış ve ömrünün sonuna dek kafatasına sıkışan kurşunla yaşamıştır.</p><p>Osmanlı materyalist aydınlarının tartıştığı konularla, Avrupa’daki aydınların tartışma konularına bakıldığında, ne yazık ki Osmanlı aydınlarının konuyu pek kavrayamadığı ve tartışmaların sığ kaldığı görülmektedir. Öyle ki, <i>Beşir Fuad Bey’in bilimsellikle bağdaşmadığı için şiirin bırakılması gerektiğini savunması6</i> bu duruma bir örnektir(<i>Burada kavranamamış olan husus, Darwin’in evrim teorisini açıklamakta kullandığı “cinsel seçilim”dir. Batılı biyologların bile kavrayamadığı ve bu sebeplede önemsemediği “cinsel seçilim”1930’lara kadar Darwin’in hatası olarak görülmüştür. Ancak, daha sonradan fark edildiği üzere şiirin, müziğin, dansın, resmin, nezaketin, misahın, siyasetin neden evrimleştiği sorusuna verilmiş en güzel yanıttır ve zaten bu tip davranışlar “hayatta kalmacı” bakış açısıyla –doğal seçilimle-&nbsp; irdelenemez. 1990’larda bir bilim haline gelmiş ve “evrimsel psikoloji” adı altında insanın davranışlarını açıklamak üzere yeni ufuklar açmıştır.7</i>)</p><p style="text-align:center;">***</p><p>Osmanlı’nın toprak kaybını engellemek üzere geliştirdiği <i>Osmanlıcılık </i>fikrinin beklenen sonucu vermemesi ve devletin hızla çözülmesi üzerine farklı yeni bir ulusal kimlik arayışları içine girdiği dönemde, <i>Ziya Gökalp</i>’in başını çektiği <i>Türk Milliyetçiliği </i>fikri gündeme geldi. &nbsp;Düşüncenin temelinde Türk toplumunun kendi ahlaki ve kültürel değerleriyle birlikte <i>muasırlaşması</i>na dayalı; İslamiyet’i ahlaki, Türklüğü ise kültürel birleştirici unsur olarak ele alan fikirler yatmaktadır. <i>Kemalist cumhuriyetin</i> de oldukça etkilendiği bu yaklaşım, <i>Mustafa Kemal</i>’in fikirlerinin oluşmasında büyük katkıları olmuştur.</p><p style="text-align:center;">***</p><p><i><strong>Sanayi Devrimi</strong></i><strong>’nin Olası Etkileri Üzerine</strong></p><p>Teknolojik üstünlük çoğunlukla savaşların kazanılmasında büyük etkendir. Elbette askeri taktik hataları olmadığı sürece. Eski Türkler Orta Asya’dan gelirken, karşılaştıkları kavimlerle savaşlara girmiş ve çoğunda da durdurulamamışlardır. Bunun sebebi Türklerin elinde bulunan <i>eyer </i>teknolojisidir. Eyer vasıtasıyla atın üstünde giderken ok atabilen Türkler, savaş meydanlarında üstünlüğü ele geçirmişler ve bu sayede “durdurulmaları imkansız” olarak nitelendirilmişlerdir. Okun kendi momentumunun üzerine, atın ve atıcının momentumunun da eklemesiyle birlikte muazzam bir etkiye ulaşan Türk okları, düşman birliklerine oldukça zaiyat verdirmiştir.</p><p style="text-align:center;">***</p><p>Matbaa gelişmesi, <i>montaj teknikleri</i>nin gelişmesini tetiklemiş ve XIX. yy’da İngiliz Devrimi olarak da anılan <i>Sanayi Devrimi </i>için zemin hazırlamıştır. Üretim şekillerini ve toplum yaşamını bir daha geri dönüştürülemeyecek şekilde değiştiren tek olgudur belki de <i>Sanayi Devrimi. </i>Esas temeli ise, matbaaya değil <i>buharlı makine</i>nin icadına dayanır(<i>Aslında burada da “icadına” değil, “geliştirilmesine” demek daha doğru olur</i>.<i> Çünkü buharla çalışan makineler daha önce de yapılmış, hatta eski Yunan’da tapınak kapılarının otomatik açılıp kapatılması buhar gücüyle sağlanmış, ancak o dönemde “mucitlik” utanılacak bir şey olması sebebiyle devamı gelmemiştir. Eski Yunan’da felsefe ve geometriyle uğraşmak statü/soyluluk göstergesiyken, mucitlik bayağı bir iş olarak görülmüştür ve pek çok mucidin utandığı için gizliden gizliye çalışmalarını sürdürdüğü iddia edilmektedir.</i>) Üretimin makinelerle yapılmaya başlanması, İngiltere’nin ekonomik, demografik yapısında ve sosyal hayatında değişmelere yol açmış, köyden kente göçleri arttırmış, küçük esnafının dükkânında yaptığı el işi üretiminin yerini fabrikalar almış; bu da üretim kapasitesinin artmasına, dolayısıyla da hammadde ve pazar ihtiyacının oluşmasına sebep olmuştur.</p><p>Ulaşımın ilerlediği ve telgraf sistemlerinin ortaya çıktığı bu dönemde batının gelişimi ve zenginliği, elde ettiği sömürgeler vasıtasıyla geometrik olarak artmıştır. Aynı zamanda, evlerde kullanılan eşya sayısında da muazzam artışlar olmuş, eşya kültürü de bir hayli değişmiştir. Eskiden fonksiyonelliğin ön plana çıktığı ev eşyalarında, sonraları daha ziyade görüntüye önem verilmiştir. 19.yy’da Avrupa’da, bir evde ortalama 500-600 civarında eşya kullanılırken, aynı dönem Osmanlı’da 50-60 civarında çeşit eşya kullanılmaktadır.</p><p>Osmanlı’nın eşya kültürü de g<i>arpçılık</i>tan nasibini almış ve değişim geçirmeye başlamıştır. Daha önce Türk evlerinde kullanılan bir eşyanın, çoğunlukla başka işlevler amacıyla da kullanıldığı kaydedilirken, sonraları Avrupa tipi ve oldukça büyük takta koltuk takımları, Fransızvari konsollar ve yemek masaları evlere girmiştir(<i>Osmanlı’da önceleri padişahlar dahil herkes yerde yemek yerken, batının etkisiyle “masada yemek yemek” kavramı önce sarayda, daha sonra da yavaş bir ivmeyle toplumun diğer tabakalarına yayılmıştır ve bir statü haline gelmiştir.</i>)&nbsp;</p><p style="text-align:center;">***</p><p>Osmanlı’da reform tartışmalarından “din”de nasibini almıştır. 18. yy. Fransız ve 19. yy Alman popüler materyalizminin etkisinde kalarak geliştirilen “dinde reform” fikri, geleceğin toplumunun <i>bilimsel dinin </i>temellerini atmak ve gelişim sürecini hızlandırmak doğrultusunda atılan adımlardır8. (<i>Dönemin materyalistlerinde yerleşmiş kanı, modern toplumların ileride dine ihtiyaç duymayacakları şeklindedir. Bilimsel düşüncenin yaygınlaşmasıyla ve ahlak felsefesinin de gelişmesiyle birlikte, artık “hurafelere dayalı inanç sistemleri”nin tasfiye edileceği düşünülmüştür. Ancak, beklentilerin aksine 20 yy.’da insanların inancı giderek artmıştır. Bu durumun oluşmasının sebebi 1. ve 2. Dünya Savaşıları’nın Avrupa üzerinde üst üste yarattığı buhranlardır ve insanlar dinlerine daha fazla sarılmışlardır -çaresizlik ve açlık içinde ölümü bekleyen insanların, bütün olayları yönlendiren doğaüstü, ilahi bir kudrete sığınmak istemesi, insanoğlunun zaman içinde edindiği <strong>psikolojik bir refleks</strong>tir-.</i>) Bu amaçla <i>ezanın Türkçe okunması, camilerde müzik eşliğinde ibadet edilmesi, bazı ayetlerin Kur’an’dan çıkartılması </i>gibi öneriler ortaya atılmış, ancak pek destek görmemiştir. Bazı aydınların Kur-an’ı <i>aslında</i> <i>materyalizmin el kitabı </i>olarak sunmaya çalıştıkları da görülmektedir.&nbsp;</p><p><strong>Sonuç</strong></p><p><i>Tercüme Odası’</i>ndan yetişen Türk aydını, batıdaki fikir akımlarını yakından takip etmiş ve orada yapılan pek çok tartışmayı, entelektüel seviye açısından düşük, ancak çeşitlilik açısından oldukça zengin ve çok yönlü bir şekilde kendi topraklarına taşımıştır.</p><p>İlerici pek çok adımın atıldığı, bilimsel düşüncenin bürokratik kademelerde destek gördüğü ve yapılan reformlarda etkisini hissettirdiği son dönem Osmanlısı, tartışılmış pek çok konuyu ve önerilmiş ancak hayata geçirilememiş reformları Cumhuriyet’e miras bırakmıştır.</p><p>&nbsp;</p><p>Can ÖKÇELİK</p>